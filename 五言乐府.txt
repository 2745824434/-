五言乐府
036 塞上曲
王昌龄

蝉鸣空桑林， 八月萧关道；

出塞复入塞， 处处黄芦草。

从来幽并客， 皆向沙场老；

莫学游侠儿， 矜夸紫骝好。

037塞下曲
王昌龄

饮马渡秋水， 水寒风似刀。

平沙日未没， 黯黯见临洮。

昔日长城战， 咸言意气高；

黄尘足今古， 白骨乱蓬蒿。

038 关山月
李白

明月出天山， 苍茫云海间；

长风几万里， 吹度玉门关。

汉下白登道， 胡窥青海湾。

由来征战地， 不见有人还。

戍客望边色， 思归多苦颜；

高楼当此夜， 叹息未应闲。

039 子夜四时歌 春歌
李白

秦地罗敷女， 采桑绿水边。

素手青条上， 红妆白日鲜。

蚕饥妾欲去， 五马莫留连。

040 乐府
李白

子夜四时歌 夏歌

镜湖三百里， 菡萏发荷花。

五月西施采， 人看隘若耶。

回舟不待月， 归去越王家。

041 子夜四时歌 秋歌
李白

长安一片月， 万户捣衣声；

秋风吹不尽， 总是玉关情。

何日平胡虏？ 良人罢远征。

042 子夜四时歌 冬歌
李白

明朝驿使发， 一夜絮征袍。

素手抽针冷， 那堪把剪刀。

裁缝寄远道， 几日到临洮。

043 长干行
李白

妾发初覆额， 折花门前剧；

郎骑竹马来， 绕床弄青梅。

同居长干里， 两小无嫌猜。

十四为君妇， 羞颜未尝开；

低头向暗壁， 千唤不一回，

十五始展眉， 愿同尘与灰；

常存抱柱信， 岂上望夫台？

十六君远行， 瞿塘滟滪堆；

五月不可触， 猿鸣天上哀。

门前迟行迹， 一一生绿苔；

苔深不能扫， 落叶秋风早。

八月蝴蝶来， 双飞西园草。

感此伤妾心， 坐愁红颜老。

早晚下三巴， 预将书报家；

相迎不道远， 直至长风沙。

044烈女操
孟郊

梧桐相待老， 鸳鸯会双死；

贞妇贵殉夫， 舍生亦如此。

波澜誓不起， 妾心井中水。

045 游子吟
孟郊

慈母手中线， 游子身上衣；

临行密密缝， 意恐迟迟归。

谁言寸草心， 报得三春辉？

046 登幽州台歌
陈子昂

前不见古人， 后不见来者；

念天地之悠悠， 独怆然而涕下。

047 古意
李颀

男儿事长征， 少小幽燕客，

赌胜马蹄下， 由来轻七尺；

杀人莫敢前， 须如蝟毛磔。

黄云陇底白雪飞， 未得报恩不能归。

辽东小妇年十五，惯弹琵琶解歌舞，

今为羌笛出塞声，使我三军泪如雨。